---
title: "Hooikoorts"
date: 2014-03-02T14:04:41Z
alias: /hooikoorts/
---
<img class=" wp-image-674 alignleft" alt="Hooikoorts" src="https://res.cloudinary.com/piith/image/upload/2014/03/hooikoorts.jpg" width="300" height="225" />Nog even en we kunnen weer genieten van het uitlopende groen in de lente. Dan dartelen de lammetjes in de wei en zie je de bomen groener worden. De natuur komt weer tot leven. Helaas begroet lang niet iedereen die lente met gejuich. Steeds meer mensen hebben last van hooikoorts. Hooikoorts heeft betrekking op het stuifmeel van vele planten en bomen, waar iemand allergisch op kan reageren. Sommige pollen zijn tegenwoordig zelfs al vanaf januari/februari in de lucht (bv hazelaar). De berk (bloeit in april/mei) en de grassen (bloeien vanaf mei) zijn enkele voorbeelden van “bloeiers” die heel veel klachten geven bij mensen die er vatbaar voor zijn. De symptomen zijn vooral niezen, verstopte neus of loopneus. Ook kunnen de ogen jeuken en waterig of rood worden. Velen voelen zich hierdoor ook moe of loom.

<!--more-->

<h2>Ontstaan:</h2>

Hooikoorts is een reactie van het immuunsysteem op stoffen die het lichaam niet kent, zoals stuifmeel (<em>allergenen</em>). Ze komen het lichaam binnen via de huid of slijmvliezen. Bij het eerste contact geven zij aanleiding tot een reactie van het immuunsysteem. Het immuunsysteem probeert de allergenen onschadelijk te maken met een “allergische” reactie. Dus die loopneus is niet afkomstig van het allergeen, maar van de reactie van het immuunsysteem.

Cellen in weefsels die in contact met de buitenwereld staan hebben een specifiek <em>antilichaam </em>op hun celmembraan. Als iemand wordt blootgesteld aan een specifiek allergeen, binden bepaalde antilichamen zich aan cellen in de bovenste luchtwegen.

Bepaalde cellen worden geactiveerd door de binnengedrongen lichaamsvreemde stof (<em>antigeen</em>) en gaan antilichamen produceren. Dat zijn eiwitten, o.a. IgE. Deze binden zich aan een antigeen waarna er een reactie veroorzaakt wordt, waardoor dat organisme wordt vernietigd. Dat gebeurt door het afgeven van bepaalde stoffen door de cel naar de omgeving rond de cel. Daarbij komt <em>histamine </em>vrij. Als histamine wordt losgelaten uit een cel ontstaan de typische hooikoorts-verschijnselen.

<h2>Chinese Geneeskunde:</h2>

Volgens de Chinese Geneeskunde is er in het lichaam een web van energiewegen, de meridianen. Deze helpen in het lichaam de balans te bewaren tussen <em>Yin </em>(substanties die het lichaam voeden, zoals bloed en lichaamsvloeistoffen) en <em>Yang </em>(de meer bewegende energie in het lichaam, denk aan spijsverteringsactie).

Als <em>Qi </em>(bewegende, vitale energie) en bloed vrij stromen kan het lichaam optimaal functioneren. Als er echter in een meridiaan een obstructie is, zal Yin en Yang in het lichaam uit balans raken.

Bij hooikoorts is er een <em>pathogene factor</em> (“ziekmaker”) binnengekomen via de neus. De neus is onderdeel van het longsysteem. In normale omstandigheden controleren de longen de ademhaling en zorgen ervoor dat iemand vrij kan ademen door de neus en kan ruiken.  In de Chinese Geneeskunde zijn de longen ook verantwoordelijk voor het verspreiden van Qi door het lichaam en moet de longenergie het lichaam behoeden voor een invasie van pathogene factoren. Als er toch een pathogene factor binnenkomt, blokkeert dat de Qi van de longen en kan Qi niet meer goed verspreid worden. Zo ontstaat er een blokkade van de neus of luchtwegen.

<h2>Tot slot:</h2>

Maar waarom reageert de één zo sterk en heeft de ander nergens last van? Dat heeft  een onderliggende oorzaak.

Bij het eerste consult gaan we op zoek wat de oorzaak kan zijn dat ú last heeft van hooikoorts. Dat kan in de Chinese Geneeskunde namelijk verschillende oorzaken hebben. Tijdens de behandeling gaan we werken aan die onderliggende oorzaak. Met acupunctuur maken we de meridianen weer open en versterken de afweer.

De ideale tijd om hooikoorts te behandelen met acupunctuur is op zijn minst één maand voor het “seizoen” om de eigen afweer alvast te versterken. Uiteraard kan behandeling ook bij acute klachten tijdens het seizoen.

Bronnen:

<em>The Practice of Chinese Medicine</em>, G. Maciocia
<em>Anatomie en fysiologie van de mens</em>, L.-L. Kirchmann
<em>Pathologie</em>, Dr. Ph.J. Hoedemaker e.a.