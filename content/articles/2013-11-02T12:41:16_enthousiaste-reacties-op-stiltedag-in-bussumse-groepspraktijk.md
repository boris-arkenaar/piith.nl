---
title: "Enthousiaste reacties op stiltedag in Bussumse groepspraktijk"
date: 2013-11-02T12:41:16Z
alias: /enthousiaste-reacties-op-stiltedag-in-bussumse-groepspraktijk/
---
<img class="alignright size-medium wp-image-515" alt="Stiltedag" src="https://res.cloudinary.com/piith/image/upload/2013/11/1382395_716463745049424_696598990_n-219x180.jpg" width="219" height="180" />Op zondag 27 oktober vond in Bussum voor het eerst een stiltemiddag plaats op de landelijke Dag van de Stilte. De Dag van de Stilte werd dit jaar voor de derde keer georganiseerd door het platform <a href="http://stilte.org">Stilte.org</a>. De activiteit in Piith was een van de 31 stilte-activiteiten in Noord-Holland. In heel Nederland waren er 140 stilte-initiatieven op deze eerste dag van de wintertijd.

<!--more-->De middag in Bussum werd goed bezocht, vierentwintig deelnemers namen in stilte deel aan een gevarieerd programma waarin aandacht voor de zintuiglijke waarneming centraal stond. Na een lezing over het omgaan met de vele prikkels in onze drukke samenleving, was er een Do-in-les met pianobegeleiding. Daarna liet het merendeel van de aanwezigen een acupunctuur-naaldje plaatsen op een plek op het voorhoofd, vlak onder de haargrens. Deze stimuleert rust in het hoofd. Ook kon gekozen worden voor een voetmassage gericht op de punten die rustiger maken. Tegelijkertijd werd er meditatieve muziek uitgevoerd van Arvo Pärt, Ludovico Einaudi en Camille Saint-Saëns. De middag werd afgesloten met een stilte-wandeling naar de Bussumse hei, precies op het moment dat ook het weer zich wat rustiger betoonde.

De reacties op de stiltemiddag waren enthousiast en lovend. De afwisseling tussen luisteren, bewegen en mediteren vonden veel mensen heel prettig en de bijzondere sfeer werd geprezen. ‘Je kon voelen dat jullie intens staan achter wat jullie doen’, zei iemand na afloop. Voor herhaling vatbaar!

Het programma op de stiltedag werd gratis aangeboden door de ervaren therapeuten en coaches die zijn verbonden aan onze groepspraktijk.