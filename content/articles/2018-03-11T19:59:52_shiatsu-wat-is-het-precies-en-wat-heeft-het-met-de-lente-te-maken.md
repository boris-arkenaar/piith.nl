---
title: "Shiatsu – wat is het precies en wat heeft het met de lente te maken?"
date: 2018-03-11T19:59:52Z
alias: /shiatsu-wat-is-het-precies-en-wat-heeft-het-met-de-lente-te-maken/
---
<a href="http://holistik.nl/shiatsu-is-precies-en-lente-maken/">by Holistik 05.03.2018</a>

<strong>Als een tuinslang platgetrapt en in kronkels gedraaid op het tuinpad ligt, stagneert het water. Trek je de slang recht dan stroomt het weer. Dat is nou precies wat shiatsu doet met je meridianen. Hoe deze eeuwenoude drukpuntmassagetechniek precies werkt en wat shiatsu voor je kan doen in (aanloop naar) de lente weet shiatsutherapeut Luna Westerik.</strong>

<img src="https://res.cloudinary.com/piith/image/upload/2018/03/Holistik-746x419.jpg" alt="Holistik" width="746" height="419" class="aligncenter size-large wp-image-1924" />

<h2>Shiatsu – wat is dat nou eigenlijk en wat heeft dat met de lente te maken?</h2>

Een shiatsutherapeut – ik ben er zo eentje – rekt je uit en schudt je op, ontplopt je systeem, kalmeert of stimuleert de boel en draait hier en daar wat knooppunten los. Dit nodigt je lichaam uit zelf die kraan weer open te zetten en vrijuit te gaan stromen. Zoals je je uitrekt als je wakker wordt, om actief aan de nieuwe dag te kunnen beginnen.

<h2>Meridianen</h2>

Meridianen lopen net als zenuwen en bloedvaten door je hele lichaam. Zoals zenuwen informatie overdragen en bloedvaten bloed transporteren, zo vervoeren meridianen levensenergie, oftewel Qi. Je ziet het niet maar kunt het wel subtiel waarnemen. Denk maar aan uitdrukkingen als: barsten van de energie, handen die jeuken, een knoop in je maag of vlinders in je buik hebben, niet lekker in je vel zitten, iets niet los kunnen laten. Het lichaam is de grote vertaalmachine van alle emotionele en mentale processen. En andersom: zo gaat een gebroken ledemaat óók tussen je oren zitten! Je leeft nou eenmaal, maakt van alles mee en dan kan je uit balans raken. <strong>Je lichaam zoekt zelf telkens de weg terug naar het evenwicht, maar soms lukt dat niet goed.</strong> Shiatsu kan helpen de boel vlot te trekken. Shiatsu helpt het lichaam herinneren hoe het bedoeld is te zijn.

<h2>Drukpuntmassage</h2>

Shiatsu is een eeuwenoude drukpuntmassagetechniek uit het Oosten en – net als acupunctuur –  gebaseerd op het meridiaanstelsel en de Vijf Elementen. Ik gebruik echter geen naalden maar mijn handen. En de behandeling is prettiger. Shiatsu is geschikt voor alle leeftijden, alle soorten klachten en ook als ontspanning en onderhoud, ter ondersteuning en preventie. Je ligt in makkelijke kleren op de futon (= Japanse matras/mat). Terwijl ik bezig ben merk je vaak al leven in de brouwerij en hoe je ineens dieper kunt doorademen. Gekke gewaarwordingen, hoe je bijvoorbeeld gedraai aan je grote teen in je schouder voelt tintelen. En hoe je een steeds diepere ontspanning bereikt.

<h2>De kluts kwijt</h2>

Na de behandeling, die een uur tot anderhalf uur duurt, kan je best de kluts kwijt zijn. En dat is geen wonder. <strong>Je hele systeem is als een sneeuwhuisje op zijn kop gezet en alles moet zijn weg weer zoeken, waarbij je intussen wél op een nieuw spoor bent gezet!</strong> Je kunt een lome moeheid ervaren, vaker naar het toilet moeten, heldere dromen hebben, emotioneel uit balans zijn, inzichten krijgen. Eigenlijk doe ik niet veel meer dan jou een beetje opschudden, het zelfhelend vermogen van je lichaam wakker schudden. Als je die uitnodiging oppakt doe jij zelf verder het grote werk!

<h2>Shiatsu en de lente</h2>

Voel je die lentekriebels al? Wil je naar buiten en in beweging komen? Plannetjes maken? Dat is de energie van het element Hout. En Hout is één van de Vijf Elementen waaraan de meridianen gekoppeld zijn. Hout is de lente en daarbij horen de Lever en de Galblaas. <strong>Lever zorgt ervoor dat de Qi tot in alle uithoeken van je lichaam komt, Galblaas bruist van de ideeën en is creatief. Hinder ze niet want dan kan je geïrriteerd raken, boos worden en hoofdpijn krijgen.</strong> We hebben nu lang genoeg gecocoond en gecontempleerd in de winter, het Water-element, waar het donker en koud was, maar die ook een vruchtbare bodem is voor nieuw leven. In de lente, als we in het Hout-element zijn, breekt de tijd aan dat nieuwe leven geboren te laten worden. Je wilt net als de voorjaarsbloemen je kopje boven de grond steken om te kijken wat voor nieuws er te beleven valt. Dus: kom uit dat donkere hol, rek je uit, schud en draai alles los en spring in het veld. Heb jij moeite met dat “wakker worden” en ben je mogelijk wat gefrustreerd daarover, probeer eens een shiatsu behandeling. Ik zal dan vooral de zijkant van je lichaam – waar de Galblaas-meridiaan loopt – aandacht geven. Want energiek en levendig, dat kenmerkt de lente!